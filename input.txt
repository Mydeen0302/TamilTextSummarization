 மின் தடையை கண்டித்து கிராம மக்கள் மறியல் : போலீஸ் தடியடியால் பதட்டம் புதுக்கோட்டை : மின்தடையை கண்டித்து மறியல் போராட்டத்தில் ஈடுபட முயன்ற கிராம மக்கள் மீது, போலீசார் திடீரென தடியடி நடத்தினர். இதில் ஊராட்சி தலைவர் உட்பட 20 பேர் காயமடைந்தனர். ஆவேசமடைந்த கிராம மக்கள், போலீசார் மீது கல்வீசி எதிர் தாக்குதல் நடத்தியதில் போலீசார் ஐந்து பேர் காயமடைந்தனர்.புதுக்கோட்டை மாவட்டம், பொன்னமராவதி மற்றும் சுற்றுவட்டார கிராமப் பகுதிகளில் கடந்த ஒரு மாதமாக அடிக்கடி மின்தடை ஏற்படுகிறது. முன்னறிவிப்பின்றி மின்தடை செய்வதால் விவசாயிகள், வியாபாரிகள், மாணவர்கள் என அனைத்து தரப்பு மக்களும் மிகுந்த பாதிப்புக்குள்ளாகி வருகின்றனர். மின்தடை மற்றும் மின்னழுத்த குறைபாடுகளால் ஊராட்சிகளில் குடிநீர் வினியோகம் ஸ்தம்பித்துள்ளது.விவசாயப் பணிகளுக்கு நாள்தோறும் மூன்று மணி நேரம் கூட மின்சாரம் வழங்கப்படுவதில்லை. இதனால், அப்பகுதிகளில் சாகுபடி செய்யப்பட்டுள்ள பயிர்கள் கருகும் நிலையில் உள்ளன. பொறுமை இழந்த விவசாயிகள், பொன்னமராவதி மின்வாரிய கிளை அலுவலக உதவி செயற்பொறியாளரை நேரில் தொடர்புகொண்டு விவசாயப் பணிகளுகளுக்கு தடையின்றி மின்சாரம் வழங்கவேண்டும். முடியாத பட்சத்தில் முன்னறிவிப்புடன் மின்தடை செய்யவேண்டும் என கோரிக்கை வைத்தனர்.இதை ஏற்ற மின்வாரிய அதிகாரிகள், முன்னறிவிப்புடன் மட்டுமே மின்தடை செய்வதாக உறுதியளித்தனர். இருந்தும் அப்பகுதிகளில் முன்னறிவிப்பின்றி அடிக்கடி மின் வினியோகம் தடை செய்யப்பட்டு வருகிறது. இதர நேரங்களில் மின்னழுத்த குறைபாடுகள் காரணமாக மின் மோட்டார்களை இயக்க முடியாத சூழ்நிலை விவசாயிகளுக்கு ஏற்பட்டுள்ளது.மின் வாரியத்தின் இத்தகைய அலட்சியப் போக்கை கண்டித்தும், தடையற்ற மின்சாரம் வழங்கக் கோரியும் பொன்னமராவதி மற்றும் ஆலவயல், நகரப்பட்டி, கண்டியாநத்தம், அம்மாப்பட்டி உள்ளிட்ட ஏழு கிராமங்களைச் சேர்ந்த விவசாயிகள் மற்றும் பொதுமக்கள் 1,000க்கும் மேற்பட்டோர் பொன்னமராவதி தாலுகா அலுவலகம் முன் சாலை மறியல் போராட்டத்தில் ஈடுபட முடிவு செய்தனர்.இதற்காக நேற்று காலை 11 மணிக்கு கொப்பனாப்பட்டி சந்திப்பில் குவிந்தனர். இதனால், அப்பகுதியில் வாகனப் போக்குவரத்து தடைபட்டது. போலீசார் அனுமதி மறுத்ததால் இருதரப்பிலும் வாக்குவாதம் ஏற்பட்டது. ஆவேசமடைந்த கிராம மக்கள் தடையை மீறி பேரணியாக சென்றனர். தாலுகா அலுவலகம் அருகே இவர்களை வழிமறித்த போலீசார், கலைந்து செல்லுமாறு எச்சரிக்கை விடுத்தனர்.இருதரப்பினரிடையே மீண்டும் வாக்குவாதம் ஏற்பட்டது. பொறுமை இழந்த போலீசார், பேரணிக்கு முன்னிலை வகித்த ஆலவயல் ஊராட்சி தலைவர் மலையாண்டி கையை பிடித்து இழுத்துத் தள்ளினர்.இந்நிலையில், கிராம மக்கள் தரப்பிலிருந்து வீசப்பட்ட ஒரு கல் போலீசார் மீது விழுந்தது. இதில், ஏட்டு கணேசமூர்த்தி தலையில் படுகாயம் ஏற்பட்டு ரத்தம் வழிந்தது. கிராம மக்கள் மீது போலீசார் தடியடி நடத்தி கூட்டத்தை கலைத்தனர். ஆத்திரமடைந்த கிராம மக்கள், போலீசார் மீது கல் வீசி எதிர்தாக்குதல் நடத்தினர். இச்சம்பவத்தால் அப்பகுதி போர்க்களம் போல் மாறியது.சம்பவத்தை தொடர்ந்து, பொன்னமராவதி மற்றும் கொப்பனாப்பட்டி பகுதிகளில் ஏராளமான போலீசார் குவிக்கப்பட்டுள்ளனர். தாக்குதல் தொடர்பாக 50க்கும் மேற்பட்ட கிராம மக்களை போலீசார் கைது செய்துள்ளனர்.





விடுபட்ட விருதுநகர் மாணவி ரேங்க் பட்டியலில் சேர்ப்பு சென்னை:பத்தாம் வகுப்பு மாநில ரேங்க்கில் விடுபட்ட விருதுநகர் மாணவி மகேஸ்வரியை, மாநில அளவில் மூன்றாம் இடத்தில் சேர்த்து தேர்வுத்துறை உத்தரவிட்டுள்ளது.பத்தாம் வகுப்பு பொதுத்தேர்வு முடிவுகள் நேற்று முன்தினம் வெளியிடப்பட்டன. எஸ்.எஸ்.எல்.சி., தேர்வில், 495 மதிப்பெண்கள் பெற்று நெல்லை மாணவி ஜாஸ்மின் முதல் இடத்தையும், 494 மதிப்பெண்கள் பெற்று நான்கு மாணவர்கள் இரண்டாம் இடத்தையும் பிடித்தனர். அடுத்து, 493 மதிப்பெண்கள் பெற்று, 10 பேர் மூன்றாம் இடத்தை பிடித்தனர்.தேர்வு முடிவுகளைப் பார்த்ததும், விருதுநகர் மாவட்டம், விளாம்பட்டியில் உள்ள ஏ.வி.எம். மாரிமுத்து நாடார் மேல்நிலைப்பள்ளி மாணவி மகேஸ்வரி அதிர்ச்சியடைந்தார். இவர், 493 மதிப்பெண்கள் எடுத்தபோதும், தேர்வுத்துறை வெளியிட்ட மாநில அளவிலான ரேங்க் பட்டியலில் பெயர் இடம்பெறவில்லை.அந்தப் பள்ளியில் ஆங்கிலவழி பிரிவில் மகேஸ்வரி படித்துள்ளார். அந்தப் பிரிவுகளுக்கு, அரசின் அங்கீகாரத்தை பள்ளி பெறாததால், மாநில ரேங்க் பட்டியலில் சேர்க்காமல் விடுபட்ட விவரம் தெரிந்தது. இது குறித்து, தேர்வுத்துறை இயக்குனருக்கு தகவல் தெரிவிக்கப்பட்டதும், மாநில அளவிலான ரேங்க்கில் மகேஸ்வரியின் பெயரையும் சேர்ப்பதற்கு உத்தரவிட்டுள்ளார்.இது குறித்து, இயக்குனர் வசுந்தரா தேவி கூறும்போது, "பள்ளி அங்கீகாரம் பெறாததால், மாணவியின் பெயர் மாநில ரேங்க்கில் சேர்க்காமல் விடுபட்டுவிட்டது. 493 மதிப்பெண்கள் பெற்ற மகேஸ்வரியை, மூன்றாம் இடத்தில் சேர்க்க அமைச்சர் உத்தரவிட்டார். 




ஓய்வுக்கு கூலி சர்ச்சைக்கு முற்றுப்புள்ளிமாவட்ட நிர்வாகம் நடவடிக்கை உடுமலை : வேலை உறுதியளிப்பு திட்டத்தில் ஒய்வெடுப்பதற்கு கூலி வழங்கப்படுகிறது என்ற சர்ச்சைக்கு முற்றுப்புள்ளி அமைக்க மாவட்ட நிர்வாகம் நடவடிக்கை எடுத்துள்ளது. நிர்ணயிக்கப்பட்ட அளவீடுகளுக்கு கீழ் பணி செய்யாததால் குடிமங்கலம் ஒன்றியத்தில் பல ஊராட்சிகளில் நூறு ரூபாய் கூலி தொழிலாளர்களுக்கு கிடைக்கவில்லை.தேசிய ஊரக வேலை உறுதியளிப்பு திட்டம் 2008-09 ம் ஆண்டு செயல்படுத்தப்பட்ட போது கிராமங்களில் தொழிலாளர்கள் திட்டத்தின் கீழ் பணியாற்ற முன்வரவில்லை. ஒன்றிய மற்றும் ஊராட்சி நிர்வாகிகள் வீடு.. வீடாக சென்று தொழிலாளர்களை திட்ட பணிக்கு அழைத்து வர வேண்டிய நிலை ஏற்பட்டது. கூலி நூறு ரூபாயாக உயர்த்தப்பட்ட நிலையில் நிர்ணயிக்கப்பட்ட அளவீட்டிற்கு ஏற்ப பணிகளை செய்யாவிட்டாலும் முழுமையான கூலி வழங்கப்பட்டது.இதனால், ஒவ்வொரு ஊராட்சியிலும் நாள்தோறும் சராசரியாக 200க்கும் அதிகமான தொழிலாளர்கள் பணிக்கு வரத்துவங்கினர்.குடிமங்கலம் ஒன்றியத்தில் பல ஊராட்சிகளில் பணிக்கு வரும் தொழிலாளர்களை கட்டுப் படுத்த முடியாத நிலை இருந்தது. வேலை உறுதியளிப்பு திட்டத்தில் பணியாற்றும் தொழிலாளர்கள் மர நிழலில் ஓய்வு எடுத்து கொண்டு நாள்தோறும் நூறு ரூபாய் கூலி பெறுவதாக விமர்சனங்கள் எழுந்தன. திட்டத்தை தடை இல்லாமல் செயல்படுத்துவதற்காக ஒன்றிய அதிகாரிகளும் அளவீடுகள் குறித்து கண்டுகொள்ளவில்லை. இதனால், பல லட்ச ரூபாய் நிதி ஊராட்சிகளில் கூலியாக வழங்கப்பட்டும், உருப்படியாக பணிகள் எதுவும் மேற்கொள்ளப் படவில்லை.இந்நிலையில், குடிமங்கலம் ஒன்றிய ஊராட்சிகளில் வேலை உறுதியளிப்பு திட்ட பணி அளவீடுகள் கடுமையாக்கப்பட்டுள்ளன. ரோட்டோரத்திலுள்ள வடிகால் அமைப்புகளை தூர்வாரும் பணிகளில் 5 மீ., நீளம், 1 அடி அகலத்திற்கு தொழிலாளர்கள் பணிகளை மேற்கொண்டால் நூறு ரூபாய் கூலி கிடைக்கும்.ஆனால், பல ஊராட்சிகளில் பணியாற்றிய தொழிலாளர்கள் இந்த அளவீடுகளின் கீழ் பணியாற்றவில்லை. இதனால், அளவீடுகளுக்கு தகுந்தவாறு 70 ரூபாய் முதல் 85 ரூபாய் வரை கூலி நிர்ணயிக்கப்பட்டது. பல மாதங்களுக்கு பிறகு திட்டத்தில் கூலி குறைந்ததால் ஒன்றியத்திலுள்ள 23 ஊராட்சிகளில் சில ஊராட்சிகளை தவிர பல இடங்களில் தொழிலாளர்கள் ஊராட்சி உதவியாளர்களுடன் வாக்குவாதத்தில் ஈடுபட்டனர். வேலை செய்தாலும், செய்யாவிட்டாலும் முழுமையான கூலி வழங்க வேண்டும் என தொழிலாளர்கள் பிரச்னையில் ஈடுபட்டனர்.இது குறித்து ஒன்றிய அதிகாரிகள் கூறுகையில், "வேலை உறுதியளிப்பு திட்டத்தில் நிர்ணயிக்கப்பட்ட அளவீடுகளுக்கு ஏற்ப தொழிலாளர்கள் பணியாற்றாவிட்டால் நூறு ரூபாய் கூலி கிடைக்காது. அளவீடுகளை முறையாக பின்பற்ற மாவட்ட நிர்வாகம் உத்தரவிட்டுள்ளது', என்றனர்.வேலை உறுதியளிப்பு திட்டத்தில் அளவீடுகளுக்கேற்ப கூலி நிர்ணயிக்கப்படுவதால் திட்டத்திற்கு தொழிலாளர்கள் எண்ணிக்கை குறையும் நிலை உள்ளது.திருச்செங்கோடு இன்ஸ்பெக்டருக்கு பிடிவாரன்ட் பல்லடம் : பல்லடம் கோர்ட்டில் சாட்சியளிக்க ஆஜராகாத திருச்செங்கோடு போலீஸ் இன்ஸ்பெக்டருக்கு, பல்லடம் மாஜிஸ்திரேட் பிடிவாரன்ட் பிறப்பித்தார்.நாமக்கல் மாவட்டம், திருச்செங்கோட்டில் இன்ஸ்பெக்டராக பணிபுரிபவர் கண்ணன். இவர், பல்லடம் அருகே, காமநாயக்கன்பாளையம் போலீஸ் ஸ்டேஷனில் 2005ம் ஆண்டு எஸ்.ஐ.,யாக பணிபுரிந்தார். ஒரு வழக்கு தொடர்பாக சாட்சியளிக்க சம்மன் பெற்றுக் கொண்டு, பல்லடம் கோர்ட்டுக்கு வரவில்லை.இதையடுத்து, பல்லடம் மாஜிஸ்திரேட் பத்மா, இன்ஸ்பெக்டர் கண்ணனுக்கு பிடிவாரன்ட் பிறப்பித்து உத்தரவிட்டார்.மண்ணுளி பாம்பு வனத்துறையிடம் ஒப்படைப்பு பொள்ளாச்சி : பொள்ளாச்சியில் உடுமலை ரோட்டில் சின்னாம்பாளையம் ஊராட்சிக்கு உட் பட்ட ஹவுசிங் யூனிட்டில் நேற்று முன்தினம் இரவு மண்ணுளி பாம்பு ஊர்ந்து சென்றதை ஆட்டோ டிரைவர் ஷாஜகான் பார்த்துள்ளார். ஊராட்சி துணைத்தலைவர் ஹக்கீம், கவுன்சிலர் சாந்துமுகமது மற்றும் ஆட்டோ டிரைவர் ஆகியோர் மண்ணுளி பாம்பை மீட்டு, பொள்ளாச்சி வனச்சரக அலுவலர் வீரமணியிடம் ஒப்படைத்தனர். 



அரசு இலவச கான்கிரீட் வீடு கட்டும் திட்டம் பயனாளிகளுக்கு வேலை உத்தரவு வழங்கல் மடத்துக்குளம் : குடிசை வீடுகளுக்கு மாற்றாக தமிழக அரசு இலவச கான்கிரீட் வீடுகள் கட்டும் திட்டத்தில் கடத்தூரில் நடந்த விளக்க கூட்டத்தில் 40 பயனாளிகளுக்கும் வேலை உத்தரவு வழங்கப்பட்டது.ஊராட்சி மன்ற வளாகத்தில் நடந்த கூட்டத்துக்கு தலைவர் கலையரசு தலைமை வகித்தார், மடத்துக்குளம் பி.டிஓ., மாதி முன்னிலை வகித்தார்.மடத்துக்குளம் ஒன்றியத்தில் அரசு இலவச கான்கிரீட் வீடு கட்டும் திட்டத்தில் 170 பேர் வீடுகள் கட்ட தேர்வு செய்யப்பட்டனர். இவர்கள் தற்போதுள்ள குடிசைகளை அப்புறப்படுத்தி விட்டு இலவச வீட்டுக்காக கட்டுமானப்பணிகளை உடனடியாக தொடங்க வேண்டும் என அரசு அறிவுறுத்தியுள்ளது.ஒன்றியம் முழுவதும் தேர்வு செய்யப்பட்ட வீடுகள் 210 நாட்களுக்குள் கட்டி முடிக்கப்பட வேண்டும், அடித்தளம், மேற்கூரை, மேற்கூரை முடிவு, கட்டடம் முடிவு என நான்கு பிரிவுகளாக பிரிக்கப்பட்டு தொகை மற்றும் கம்பி, சிமென்ட் வழங்கப்படும். ஒரு வீட்டுக்கு 56 மூட்டை சிமென்ட், 140 கிலோ கம்பியும் வழங்கப்படும், குடிசை அமைந்துள்ள இடத்தில் தான் வீடு கட்டப்பட வேண்டும், வீடுகளை கட்டி பயனாளிகள்மட்டும் உபயோகிக்க வேண்டும், பதினைந்து நாட்களுக்கு ஒருமுறை கட்டுமானப்பணியில் குறிப்பிட்ட இலக்கை எட்ட வேண்டும் என்பது உள்ளிட்ட நிபந்தனைகள் கூறப்பட்டுள்ளன.நிகழ்ச்சியில் ஊராட்சி உதவியாளர் துரைராஜ், வி.ஏ.ஓ. கார்த்திகேயன் மற்றும் 40 பயனாளிகள் பங்கேற்றனர். வீடு கட்டும் பயனாளிகள் கூறும் போது, "திட்டதொகை முன் ரூ.60 ஆயிரமாக இருந்தது, தற்போது ரூ.75 ஆயிரமாக உயர்த்தப்பட்டுள்ளது., இதனுடன் வங்கி கடன் தொகை இருபதாயிரம் வழங்க அரசு பரிந்துரை வழங்கியுள்ளது. இந்த கடன் தொகை குறித்த காலத்துக்குள் எங்களுக்கு கிடைத்தால் பயனுள்ளதாக இருக்கும். இதற்கு ஒன்றிய அதிகாரிகள் நடவடிக்கை மேற்கொள்ள வேண்டும்' என்றனர்.



அரசு அலுவலகங்களில் முழுமையாக தமிழ் பயன்படுத்த அரசு உத்தரவு விருதுநகர் : உலகத்தமிழ் செம் மொழி மாநாட்டில் எடுக்கப்பட்ட முடிவுகளின் அடிப்படையில் அரசு அலுவலகங்களில் அனைத்து நடவடிக்கைகளும் தமிழில் இருக்க வேண்டும் என அரசு உத்தரவிட்டுள்ளது.கோவையில் உலக தமிழ் செம்மொழி மாநாட்டில் எடுக்கப்பட்ட முடிவுகளின் அடிப்படையில் தமிழ் ஆட்சி மொழி செயலாக்கம் செய்ய நடவடிக்கை எடுக்கப்பட்டுள்ளது. அரசு அலுவலகங்கள், அரசு சார்ந்த நிறுவனங்கள், கழகங்கள்,வாரியங்கள் கூட்டுறவு இணையங்களில் அனைத்து நடவடிக்கைகளும் தழில் இருக்க வேண்டும் என தமிழ் வளர்ச்சித்துறை இயக்குனர் எழிலரசு உத்தரவிட்டுள்ளார். அதில் தெரிவித்திருப்பதாவது: அரசு அலுவலர்கள், பணியாளர்களின் வருகைப்பதிவேடு, பற்று ஒப்பு பதிவேடு தமிழில் இருக்க வேண்டும். அரசு அலுவலர்கள் தங்கள் இன்சியல் எழுத்துக்களை தமிழில் தான் எழுத வேண்டும். துறைகளில் உள்ள அனைத்து பதிவேடுகளும் தமிழில் மட்டுமே பதிவு மேற்கொள்ள வேண்டும். அரசு அலுவலக முத்திரைகள் அனைத்தும் தழில் மட்டுமே இருக்க வேண்டும். அலுவலகத்தின் பெயர் பலகைகள் தமிழில் வைத்திருக்க வேண்டும். துறைகளில் சம்பளப்பதிவேடுகள் தமிழில் தான் தயாரிக்க வேண்டும். அலுவலக வரைவுகள், குறிப்புகள், கோப்புகள் அனைத்தும் தமிழில் தான் இருக்க வேண்டும். தங்களது துறை அலுவலகங்களில் 75 சதமும், சார்பு அலுவலகங்களில் 100 சதம் தழிழ் தட்டச்சு இருப்பதை உறுதி செய்ய வேண்டும். அலுவலக ஆணைகள், வெளியீடுகளில் கிறிஸ்தவ ஆண்டுக்கு நேரான திருவள்ளுவர் ஆண்டு, தமிழ் திங்கள், நாள் எழுதப்பட வேண்டும்.மாநகராட்சி, அரசு சார்பு நிறுவனங்கள் கழகங்கள், வாரியங்கள், நிறுவனங்கள்,கூட்டுறவு இணையங்கள் தமிழ் தட்டச்சு பொறிகள் 65 சதம் இருக்க வேண்டும். 20.03. 08 நாளிட்ட தமிழ் வளர்ச்சி பண்பாட்டு துறை அரசாணை 41 ல் குறிப்பிட்டுள்ள அனைத்தும் தமிழில் இருக்க வேண்டும். அலுவலக பயண நிரல்கள், துறை அலுவலர் நாட்குறிப்புகள், செயலகத்துறை, பிற துறை, சமநிலை அலுவலகங்கள், பொது மக்களுக்கு தமிழில் மட்டுமே கடிதங்கள் எழுத வேண்டும். தங்கள் துறைகளில் தயாரிக்கப்படும் கால முறை அறிக்கைகள் தமிழில் இருக்க வேண்டும். அலுவலகங்களில் வெளியிடப்படும் ஆணைகள் அனைத்தும் தமிழில் வெளியிடப்பட வேண்டும். தங்களது துறைகளில் கம்ப்யூட்டரில் தமிழ் மென் பொருள் பயன்படுத்தப்பட வேண்டும். அனைத்து அலுவலகங்களிலும் தினமும் ஒரு திருக்குறள் பொருளுடன் எழுதி வைக்க வேண்டும். ஒரு ஆட்சி சொல்லுக்கு ஆங்கிலமும், தமிழில் எழுதி வைக்க வேண்டும் என தெரிவிக்கப்பட்டுள்ளது.நடவடிக்கை வேண்டும் : தமிழ் ஆட்சி மொழி என அறிவிக்கும் போதே இது போன்று அனைத்து துறை அலுவலகங்களுக்கும் தமிழ் தான் பயன்படுத்த வேண்டும் என தெரிவிக்கப்பட்டுள்ளது. தமிழ் பயன்படுத்தாத அதிகாரிகள் மீது நடவடிக்கை எடுக்க தமிழ் வளர்ச்சித்துறை எப்போது முன் வருகிறதோ அப்போது தான் தமிழ் மொழி செயலாக்கத்திற்கு வரும்.முற்றுகை போராட்டத்தில் கலந்து கொள்ள முடிவு விருதுநகர் : சத்துணவு ஊழியர் சங்கத்தின்மாவட்ட செயற்குழு கூட்டம் விருதுநகரில் நடந்தது. மாவட்டத் தலைவர் எம். தியாகராஜன் தலைமை வகித்தார். மாவட்டச் செயலாளர் பி. ராமமூர்த்தி நடந்த வேலைகள் பற்றிஅறிக்கை சமர்ப்பித்தார்.அரசு ஊழியர் சங்க மாவட்டச் செயலாளர் கண்ணன், மாநில துணைத் தலைவர் கெஜவீரபாண்டிய கட்டபொம்மன் பேசினர். சத்துணவு ஊழியர்களுக்கு முறையான வரையறுக்கப்பட்ட ஊதிய விகிதம்,சட்ட ரீதியான பென்ஷன் மற்றும் குடும்ப ஓய்வூதியம் போன்ற கோரிக்கைகளை வலியுறுத்தி ஆக.30ம் தேதி சென்னையில் நடைபெறும் முற்றுகைப் போராட் டத்தில் கலந்து கொள்வது என முடிவு செய்யப்பட்டது. ராமசுப்புராஜ் நன்றி கூறினார்.